<!DOCTYPE html>
<html lang="no">
<head>
	<title>Norsk legemiddelh&aring;ndbok - T1.3</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
</ul></div>
</nav>
<article id="content" >
<div id="i644" class="seksjon2"><h2  id="i645">T1.3&nbsp;Mononukleose</h2>
<div id="i238795" class="revidert">
<p class="reviderta"><p id="i238796">Publisert: 20.06.2010</p></p></div><div id="i646" class="def"><h5  id="i647">Etiologi</h5>

<p class="defa"><p id="i648">Mononucleosis infectiosa  skyldes infeksjon med Epstein&#x2013;Barr virus (EBV/E&#x2013;B virus) som er  et virus i herpesvirusgruppen. Et lignende sykdomsbilde kan skyldes cytomegalovirus  (CMV-mononukleose).</p></p></div><div id="i649" class="def"><h5  id="i650">Epidemiologi</h5>

<p class="defa"><p id="i651">Smitteoverføring skjer  vanligvis ved nær oral kontakt via spytt. Smitteoverføring er hyppigst  i barndommen og tenårene.</p></p></div><div id="i652" class="def"><h5  id="i653">Inkubasjonstid</h5>

<p class="defa"><p id="i654">Vanligvis 4&#x2013;7 uker.</p></p></div><div id="i655" class="def"><h5  id="i656">Patologi</h5>

<p class="defa"><p id="i657">EB-virus infiserer  primært epitelceller i svelget og B-lymfocytter. Virus spres hematogent,  infiserer det retikuloendoteliale system og gir sterk proliferasjon  av T-lymfocytter med forstørrete lymfeknuter, milt og lever. EBV-genomet  inkorporeres i B-lymfocytter og gir her en livslang latent infeksjon.  En lavgradig virusreplikasjon er hyppig og reaktivering med kraftigere  virusreplikasjon som medfører virusutskillelse i spytt forekommer  uten å gi symptomer. Ervervet immunsvikt som for eksempel ved HIV-infeksjon,  visse sjeldne medfødte immundefekter og endret immunforsvar som  hos pasienter i Afrika med kronisk malaria kan resultere i maligne  lymfoproliferative sykdommer (cerebralt lymfom ved AIDS, Duncans  syndrom, Burkitts lymfom). EBV antas også å være årsak til nasofaryngealt karsinom.</p></p></div><div id="i658" class="def"><h5  id="i659">Symptomer</h5>

<p class="defa"><p id="i660">Majoriteten av befolkningen  infiseres som barn uten at viruset gir annet enn en subklinisk infeksjon  eller en ukarakteristisk faryngitt. Eldre barn (i tenårene) og voksne  får vanligvis det karakteristisk kliniske bildet av infeksiøs mononukleose  med feber, faryngo-tonsillitt med svelgbesvær, lymfeknutesvulst  og ofte palpabel forstørret milt. Feberen er ofte langvarig og kan  vare i flere uker. Lymfeknutesvulsten er vanligvis mest uttalt på  halsen, men er ofte generalisert. Gulhvite flateformige belegninger  på tonsillene er relativt karakteristisk. Andre manifestasjoner  er hepatomegali, tegn til hepatitt, øyelokksødem, petekkialt enantem  i ganen og av og til utslett. Samtidig ampicillinbehandling gir  hos mer enn 90 % et uttalt makulopapuløst eksantem. Symptomene antas  for en vesentlig del immunologisk betinget.</p></p></div><div id="i661" class="def"><h5  id="i662">Komplikasjoner</h5>

<p class="defa"><p id="i663">Faryngo-tonsillitten kan gi ernæringsproblemer og enkelte pasienter kan også få respirasjonsproblemer pga. obstruksjon i halsen. En sjelden, alvorlig komplikasjon er miltruptur som en følge av at milten blir stor og skjør og lett sprekker i tilknytning til traumer. Andre sjeldne komplikasjoner er meningoencefalitter, Guillain-Barrés syndrom, hemolytisk anemi, perimyokarditt og alvorlig trombocytopeni. Enkelte av disse komplikasjoner antas å kunne være en direkte følge av virusreplikasjon. Maligne lymfoproliferative sykdommer sees spesielt ved immundefekter, men kan opptre sporadisk uten predisponerende årsak.</p></p></div><div id="i664" class="def"><h5  id="i665">Diagnostikk</h5>

<p class="defa"><p id="i666">Karakteristisk mononukleært  blodbilde med atypiske lymfocytter. Påvisning av heterofile antistoffer  i hurtigtester (Monospot o.l.) eller Paul-Bunnells reaksjon. Ved problemer  med diagnostikken kan diagnosen også bekreftes ved påvisning av  virusspesifikke antistoffer hvor IgM og IgG antistoff mot VCA (viruskapsidantigen)  og mangel på EBNA (Epstein-Barr nuclear antigen)-antistoff tyder  på en akutt primærinfeksjon.</p></p>
<p class="defa"><p id="i667">Ved CMV mononukleose  påvises IgM antistoff mot CMV.</p></p>
<p class="defa"><p id="i668">Både EBV- og CMV-virusutløst  mononukleose gir nesten alltid forhøyet nivå av leverenzymer.</p></p></div><div id="i669" class="def"><h5  id="i670">Prognose</h5>

<p class="defa"><p id="i671">De fleste blir bra  i løpet av noen uker, hos noen kan det ta litt lengre tid. Forsiktighet  med større fysiske anstrengelser kan tilrås i rekonvalesensfasen.  Miltruptur og utvikling av malign lymfoproliferativ sykdom  kan i sjeldne tilfeller gi fatal utgang.</p></p></div><div id="i672" class="def"><h5  id="i673">Behandling</h5>

<p class="defa"><p id="i674">Behandlingen er vanligvis  kun symptomatisk. Pasienter med uttalt svelgbesvær og respirasjonsproblemer  kan kreve sykehusinnleggelse med parenteral væskebehandling. Ved uttalt  obstruksjon i svelget eller immunologisk mediert anemi eller trombocytopeni  kan man ha nytte av glukokortikoider. Behandling med aciklovir hemmer  virusreplikasjonen, men har ingen effekt på sykdomsforløpet hos  ellers friske. Ved kompliserte, alvorlige EBV-infeksjoner hvor symptomene  antas å kunne være en følge av virusreplikasjon, kan behandling  med aciklovir i tillegg til glukokortikoider overveies.</p></p></div><div id="i675" class="def"><h5  id="i676">Profylakse</h5>

<p class="defa"><p id="i677">Det er ingen smittefare  hvis man unngår nær, oral slimhinnekontakt. Smitteoverføring kan  skje ved blodtransfusjon. Miltruptur forebygges ved å unngå fysisk aktivitet  som kan medføre traume mot miltregionen så lenge milten er forstørret.</p></p></div><div id="i678" class="tone"><h5  id="i679"><strong>Legemiddelomtaler  og preparater,</strong> se:</h5>

<p class="tonea"><p id="i680"> <a id="aSeksjon4X#i33867" class="xref" href="../L/L1.4.htm#i33867" title="Kryssreferanse">L1.4.4.1 Aciklovir/valaciklovir</a>.</p></p>
<p class="tonea"><p id="i681"> <a id="aSeksjon2X" class="xref" href="../L/L1.4.htm" title="Kryssreferanse">L1.4 Antivirale midler</a>.</p></p>
<p class="tonea"><p id="i682"> <a id="aSeksjon3X#i44000" class="xref" href="../L/L3.7.htm#i44000" title="Kryssreferanse">L3.7.1 Glukokortikoider  for systemisk effekt og lokal injeksjon</a>.</p></p></div></div></article></section>
</div>
</div>

</body>
</html>