<!DOCTYPE html>
<html lang="no">
<head>
	<title>Norsk legemiddelh&aring;ndbok - T10.1</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
<li><a href="T10.1.htm#i14263">T10.1.1&nbsp;Hoste hos barn</a>
</li></ul></div>
</nav>
<article id="content" >
<div id="i14233" class="seksjon2"><h2  style='color:red' id="i14234">T10.1&nbsp;Hoste</h2>
<div id="i238613" class="revidert">
<p class="reviderta"><p id="i238614">Publisert: 20.06.2010</p></p></div><div id="i14235" class="def"><h5  id="i14236">Generelt</h5>

<p class="defa"><p id="i14237">Hoste er et vanlig symptom ved sykdom i respirasjonsorganer. En stor andel av befolkningen har morgenhoste; forekomsten er nært assosiert til sigarettrøyking. Produktiv hoste tyder på en inflammatorisk prosess, oftest infeksiøs.</p></p></div><div id="i14238" class="def"><h5  id="i14239">Etiologi</h5>

<p class="defa"><p id="i14240">Banale virale luftveisinfeksjoner. Sigarettrøyking. Eksposisjon for støv, gass og damp. Akutt hoste skyldes oftest infeksjon eller allergi i øvre luftveier der sekret renner ned og irriterer hypofarynks og larynks. Langvarig hoste kan skyldes mer alvorlig eller kronisk sykdom som obstruktiv lungesykdom (bronkial astma, kronisk obstruktiv bronkitt, emfysem, kols), rhinosinusitt, fremmedlegeme, lungetumor, gastroøsofageal refluks eller hjertesvikt med stuvning i lungekretsløpet og ev. legemidler som angiotensinkonverterende enzymhemmere og adrenerge betareseptorantagonister.</p></p></div><div id="i14241" class="def"><h5  id="i14242">Undersøkelse, behandling</h5>

<p class="defa"><p id="i14243">Generelle råd:</p></p>	<OL>
		<LI id="i14245"><p id="i14246">Langvarig hoste (over 1&#8211;2 måneder) tilsier røntgenundersøkelse av toraks og bihulene. Negativt funn ved konvensjonell røntgenteknikk utelukker ikke muligheten av en lokal prosess i øvre eller nedre luftveier som bare kan avsløres ved CT, ev. ved endoskopi.</p><br>		</LI>
		<LI id="i14247"><p id="i14248">Hoste er vanlig hos voksne og barn (spesielt de yngste) med lettere grad av astma. Hosten kommer ofte i perioder hele natten igjennom; hos barn i noen tilfeller med brekninger og slimoppkast. Spirometriske undersøkelser eller en prøveperiode med adrenerge beta<Sub>2</Sub>-reseptoragonister kan være av diagnostisk hjelp. Hvis effekt, bør pasienten settes på medikamentell behandling, se behandling av lett og moderat astma  <a id="aSeksjon4X#i14446" class="ref" href="../T/T10.2.htm#i14446" title="Medikamentell vedlikeholdsbehandling">Medikamentell vedlikeholdsbehandling</a>.</p><br>		</LI>
		<LI id="i14249"><p id="i14250">Purulent ekspektorat kan skyldes bakteriell infeksjon. Det har høy viskositet, og antiinfeksiøs terapi har dermed en slimløsende virkning.</p><br>		</LI>
		<LI id="i14251"><p id="i14252">Hoste etter måltider eller ved sengeleie kan være symptomer på gastroøsofageal refluks. Gastroøsofageal refluks påvises ved pH-målinger i øsofagus.</p><br>		</LI>
		<LI id="i14253"><p id="i14254">Store mengder ekspektorat som hostes opp ved stillingsendring, er typisk for bronkiektasier og kan påvises ved HRCT av toraks.</p><br>		</LI>
		<LI id="i14255"><p id="i14256">Pasienten bør slutte å røyke og, om mulig, unngå forurenset luft. Foreldre til barn med hoste bør også slutte å røyke.</p><br>		</LI>
		<LI id="i14257"><p id="i14258">Inntørring vanskeliggjør ekspektorasjon. Særlig hos febrile pasienter som hyperventilerer, og ved astma, er rikelig hydrering (peroralt eller intravenøst) viktig for å lette opphosting. Små barn må spesielt holdes i god væskebalanse, da god hydrering motvirker seigt sekret og plugging av luftveiene.</p><br>		</LI>
		<LI id="i14259"><p id="i14260">Symptomatisk bruk av ulike reseptfrie, såkalte slimløsende hostemiksturer bygger på tradisjon, men savner medisinsk dokumentasjon. Ved tørrhoste av antatt viral etiologi kan antitussiva forsøkes, men aldri ut over en til to uker.</p><br>		</LI>
		<LI id="i14261"><p id="i14262">Hoste pga. øsofageal refluks. Se pkt. 4  <a id="aSeksjon2X" class="ref" href="../T/T10.1.htm" title="Hoste etter måltider eller ved sengeleie kan være symptomer på gastroøsofageal refluks. Gastroøsofageal refluks påvises ved pH-målinger i øsofagus.">Hoste etter måltider eller ved sengeleie kan være symptomer på gastroøsofageal refluks. Gastroøsofageal refluks påvises ved pH-målinger i øsofagus.</a>.</p><br>		</LI>
	</OL>
</div><div id="i14263" class="seksjon3"><h3  id="i14264">T10.1.1&nbsp;Hoste hos barn</h3>
<div id="i239819" class="revidert">
<p class="reviderta"><p id="i239820">Publisert: 20.06.2010</p></p></div><div id="i14265" class="def"><h5  id="i14266">Generelt</h5>

<p class="defa"><p id="i14267">Residiverende eller langvarig hoste kan gi mistanke om astma, men muligheten for mykoplasma-, klamydia- og adenovirusinfeksjon eller aspirasjon av fremmedlegemer må vurderes.</p></p></div><div id="i14268" class="def"><h5  id="i14269">Symptomer</h5>

<p class="defa"><p id="i14270"> </p></p>	<UL type="circle">
		<LI id="i14272"><p id="i14273"><em>Natthoste.</em> Mest typisk hos barn under 4&#8211;5 år. Hosten kommer i perioder hele natten gjennom, i noen tilfeller også med brekninger og slimoppkast, ofte forutgått av 1&#8211;3 dagers banale øvre luftveissymptomer. Barnet hoster også ofte på dagtid, men da som regel i forbindelse med anstrengelser, og hosten er ikke så uttalt som om natten. En slik natthoste strekker seg ofte over mer enn en uke. Hvis dette mønsteret gjentar seg mer enn to ganger, bør man mistenke diagnosen bronkial astma.</p><br>		</LI>
		<LI id="i14274"><p id="i14275"><em>Bjeffende tørrhoste</em> i kombinasjon med lette katarralia, inspiratorisk stridor og feber. Kan skyldes akutt subglottisk laryngitt (falsk krupp), se  <a id="aSeksjon4X#i15652" class="ref" href="../T/T11.1.htm#i15652" title="Akutt subglottisk laryngitt">Akutt subglottisk laryngitt</a>.</p><br>		</LI>
		<LI id="i14276"><p id="i14277"><em>Kikhoste.</em> Som oftest nattlige anfall av 1&#8211;2 minutters varighet. Se også  <a id="aSeksjon3X#i490" class="xref" href="../T/T1.1.htm#i490" title="Kryssreferanse">T1.1.7 Pertussis</a>.</p><br>		</LI>
		<LI id="i14278"><p id="i14279"><em>Anstrengelseshoste.</em> Kan gi mistanke om bronkial astma.</p><br>		</LI>
		<LI id="i14280"><p id="i14281"><em>Surklehoste.</em> Opprensningshoste på dagtid og første timen etter at barnet har sovnet, ev. også litt hoste om morgenen. Barnet sover som regel rolig resten av natten uten surkling eller hoste. Sees oftest hos barn under 2 år. </p><br>		</LI>
	</UL>
</div><div id="i14282" class="def"><h5  id="i14283">Behandling</h5>

<p class="defa"><p id="i14284">Se generelle råd  <a id="aSeksjon2X" class="ref" href="../T/T10.1.htm" title="Generelle råd:">Generelle råd:</a>.</p></p></div></div></div></article></section>
</div>
</div>

</body>
</html>