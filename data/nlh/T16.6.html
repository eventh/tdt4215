<!DOCTYPE html>
<html lang="no">
<head>
	<title>Norsk legemiddelh&aring;ndbok - T16.6</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
<li><a href="T16.6.htm#i20603">T16.6.1&nbsp;Leggsår</a>
</li><li><a href="T16.6.htm#i20646">T16.6.2&nbsp;Decubitus</a>
</li></ul></div>
</nav>
<article id="content" >
<div id="i20601" class="seksjon2"><h2  id="i20602">T16.6&nbsp;Kroniske ulcerasjoner. Sårbehandling</h2>
<div id="i238477" class="revidert">
<p class="reviderta"><p id="i238478">Publisert: 20.06.2010</p></p></div><div id="i20603" class="seksjon3"><h3  id="i20604">T16.6.1&nbsp;Leggsår</h3>
<div id="i239423" class="revidert">
<p class="reviderta"><p id="i239424">Publisert: 20.06.2010</p></p></div><div id="i20605" class="sub8"><h5  id="i20606">Ulcus cruris</h5>
<div id="i20607" class="def"><h5  id="i20608">Generelt</h5>

<p class="defa"><p id="i20609">Forekomst øker med alder  (prevalens 1 % hos de over 80 år). Venøse ulcerasjoner forekommer  hyppigst blant kvinner, arterielle hyppigst hos menn.</p></p></div><div id="i20610" class="def"><h5  id="i20611">Etiologi</h5>

<p class="defa"><p id="i20612">Leggsår skyldes venøs eller  arteriell insuffisiens eller en kombinasjon av disse. Viktigste  faktorer ved <em>venøs etiologi</em> er  perforantinsuffisiens mellom dype og overflatiske vener, ofte som  resultat av gjennomgått dyp tromboflebitt eller venetrombose. Venestasen  kan gi ødemer i huden med endret kapillær blodstrøm, inflammasjon,  redusert ernæring til huden og til slutt sårdannelse. Genetiske  faktorer, graviditet, stillestående arbeid og nedsatt fysisk aktivitet  har betydning for utvikling av leggsår. Varicer alene regnes ikke  som årsak til venøst leggsår.</p></p>
<p class="defa"><p id="i20613"><em>Arterielle</em> ulcerasjoner skyldes oftest  aterosklerose, eller sjeldnere trombangitis obliterans hos  røykere. Sårdannelse er et sent tegn ved aterosklerose. Ved samtidig  diabetes øker risikoen for raskt spredende infeksjoner og gangren  betraktelig. Pga. diabetisk nevropati opplever ikke pasienten smerte.  Diabetikere med legg- og fotsår og nedsatt arteriell sirkulasjon  er høyrisikopasienter med tanke på hurtigutviklende, symptomfattig  gangren og sepsis, og skal overvåkes nøye.</p></p>
<p class="defa"><p id="i20614">Sekundær <em>bakteriell kolonisering</em> forekommer  i alle sår. Dette har ikke nødvendigvis betydning for sårtilhelingen  og trenger oftest ingen behandling. Perorale antibiotika skal bare gis  ved kliniske tegn til infeksjon (smerter, sekresjon, vond lukt,  erytem i frisk hud/rundt såret). </p></p>
<p class="defa"><p id="i20615">Eksem omkring sår er vanlig  og kan skyldes dårlig sirkulasjon i huden eller allergi mot lokalterapeutika.  Et slikt eksem kan spre seg videre fra legger til kropp og armer  som et kløende makulo-papuløst utslett.</p></p></div><div id="i20616" class="def"><h5  id="i20617">Symptomer</h5>

<p class="defa">&nbsp;</p>	<UL type="circle">
		<LI id="i20620"><p id="i20621"><em>Venøse sår</em> er  oftest lokalisert i malleolhøyde. De oppstår gjerne spontant eller  etter et minimalt traume i et hudområde der det fra før er inflammasjon  i form av leggeksem og ødem pga. venøs stase. I sårbunnen er det  granulasjonsvev og gulhvitt belegg. Venøse sår kan være smertefulle,  og man bør da være spesielt oppmerksom på samtidig infeksjon.</p><br>		</LI>
		<LI id="i20622"><p id="i20623"><em>Arteriosklerotiske  sår</em> er ofte multiple, nærmest utstansete og lokalisert perifert  (fotrygg, tær) eller over beinutspring. Huden på føttene er kald,  ev. blålig misfarget, og det er ingen palpabel fotpuls. Typisk sees  dype sår, med blottlagt sene i bunnen og med svarte nekroser. Pasienten  har smerter i horisontalleie og har det best med foten lavt. Nattlige fotsmerter  som lindres av å la foten henge utenfor sengekanten, er typisk.</p><br>		</LI>
	</UL>
</div>
<p class="sub8a"><p id="i20624">Kontroll av puls på fotrygger  eller dopplerundersøkelse med ankel/arm-indeks og undersøkelse av  sensibilitet på føtter med monofilament 5.07 bør utføres på alle  pasienter med kroniske legg- og fotsår.</p></p><div id="i20625" class="def"><h5  id="i20626">Behandling</h5>

<p class="defa"><p id="i20627">Årsakene til sårutviklingen  må identifiseres og fjernes, og faktorer som hemmer sårhelingen  må korrigeres. Ved <em>venøs  insuffisiens</em> brukes behandling med kompresjon for å fjerne  ødem (kompresjonsbandasje i starten av sårbehandlingen, deretter  ev. overgang til kompresjonsstrømper). Diuretika er kun indisert  ved ødemer som skyldes hjerte- eller nyresvikt. Varicekirurgi kan  være aktuelt der overflatisk venøs insuffisiens ansees å være utløsende  faktor for sårdannelsene. Hos pasienter med kronisk residiverende  sår pga. alvorlig, dyp venøs insuffisiens kan langtids pentoksyfyllinbehandling  forsøkes.</p></p>
<p class="defa"><p id="i20628">Ved alle venøse leggsår  og trykksår må pasientens allmenntilstand vurderes og ev. mangler korrigeres  (Obs! Anemi, lavt serumalbumin, lavt sink). Ved smerter tenk infeksjon  eller nyoppstått iskemi (ankel/arm-indeks under 0,8).</p></p>
<p class="defa"><p id="i20629"><em>Arteriosklerotiske sår</em> skal utredes med  tanke på PTA (perkutan transluminal angioplastikk) eller karkirurgisk  behandling. Ved sår med gangren kan det bli aktuelt å amputere.</p></p>
<p class="defa"><p id="i20630">Kroniske sår som ikke viser  tegn til tilheling bør vurderes med tanke på mulige andre diagnoser  som vaskulitter, pyoderma gangrenosum, kreft, uvanlige infeksjoner  osv. En del pasienter har nytte av behandling med lokalt undertrykk  i såret (VAC) og plastisk kirurgisk inngrep eller pinch grafting.</p></p>
<p class="defa"><p id="i20631"><em>Lokal behandling av venøse sår</em>. Dusj og  vask foten og såret med rent, lunkent vann. Død hud og gamle salverester  på huden rundt såret fjernes med jordnøttolje. Løse fibrinbelegg tørkes  bort fra sårbunnen med en tupfer. Nekroser kan klippes eller skjæres  bort. Såret dekkes deretter med et egnet sårbehandlingsprodukt.</p></p>
<p class="defa"><p id="i20632">Ved svært væskende sår vil  hydrofiberbandasje (eks. Aquacel) ha en høy absorpsjonsevne, mens  polyuretan skumbandasje (eks. Mepilex, Allewyn) kan brukes på lite  til moderat væskende sår. Over dette legges utforing/polstring og  oppå denne igjen kompresjonsbandasje. Flere polstrings-/kompresjonsbandasjesystemer  finnes. De vanligste er salvestrømpe/Coban og Profore. Sårskiftefrekvensen  avhenger av væsking og behovet for å inspisere sårene med tanke  på infeksjon. Initialt er det vanlig med skifte 2 ganger per uke  i 1&#x2013;2 uker (ev. oftere ved gjennomsiving av bandasjen), senere 1  gang ukentlig.</p></p>
<p class="defa"><p id="i20633">Venøse sår væsker en del  i startfasen til man har fått kontroll med ødemene. Væsking fra venøse  sår er ellers tegn på mangelfull kompresjon eller infeksjon/bakterieovervekst  lokalt i såret.</p></p>
<p class="defa"><p id="i20634">Bandasjemateriell innsatt  med sølvforbindelser demper bakterieovervekst og brukes mye for å  forsøke å hindre infeksjon. Pga. fare for resistensutvikling mot  sølv anbefaler man at disse ikke brukes lenger enn 4 uker i strekk.  Ved pseudomonas i såret kan alternativt eddiksyre 1&#x2013;2 % brukes til  omslag. Cadexomer jod (godkjenningsfritak) i form av granulat og  kompresser, har effekt på et bredt bakteriespekter og har ennå ikke  vist resistensutvikling. Honning applisert i sårbunnen har effekt  på stafylokokker(også MRSA). Behandling med lokale antibiotika øker  risikoen for resistens og bør kun brukes i spesielle tilfeller.  Ved tydelig infeksjon i det omgivende vev gis systemisk antibakteriell  behandling, og da etter dyrking og resistensbestemmelse av bakteriene.</p></p>
<p class="defa"><p id="i20635">Omslagsbehandling egner seg dårlig utenfor  institusjon. Grønnsåpebad og kaliumpermanganatbad er ikke lenger  regnet som rutinebehandling ved kroniske sår.</p></p>
<p class="defa"><p id="i20636">Ved arterielle sår skal  den lokale sårbehandlingen være tørr og ikke irriterende. Sårene  bør inspiseres flere ganger ukentlig.</p></p></div><div id="i20637" class="def"><h5  id="i20638">Prognose</h5>

<p class="defa"><p id="i20639">Ved optimal konservativ  behandling kan man forvente at 60&#x2013;70 % av <em>venøse sår </em>hos ellers friske pasienter  tilheler i løpet av 3 måneder. Residiv er vanlig. Når såret har  grodd, bør pasienten bruke kompresjonsstrømper for å hindre residiv  av sår. Hvis kirurgisk korreksjon av insuffisiente kommunikanter  er mulig, kan dette redusere residivhyppigheten.</p></p>
<p class="defa"><p id="i20640">Prognosen ved <em>arteriosklerotisk sår</em> avhenger  av grunnlidelsen og om sirkulasjonen kan bedres ved karkirurgisk  inngrep.</p></p></div><div id="i20641" class="tone"><h5  id="i20642"><strong>Legemiddelomtaler og preparater,</strong> se</h5>

<p class="tonea"><p id="i20643"> <a id="aSeksjon4X#i37209" class="xref" href="../L/L1.9.htm#i37209" title="Kryssreferanse">L1.9.2.3 Klorheksidin</a>.</p></p>
<p class="tonea"><p id="i20644"> <a id="aSeksjon4X#i65082" class="xref" href="../L/L8.8.htm#i65082" title="Kryssreferanse">L8.8.4.2 Pentoksyfyllin</a>.</p></p>
<p class="tonea"><p id="i20645"> <a id="aSeksjon4X#i30200" class="xref" href="../L/L1.2.htm#i30200" title="Kryssreferanse">L1.2.12.2 Sølvsulfadiazin</a>.</p></p></div></div></div><div id="i20646" class="seksjon3"><h3  id="i20647">T16.6.2&nbsp;Decubitus</h3>
<div id="i239425" class="revidert">
<p class="reviderta"><p id="i239426">Publisert: 20.06.2010</p></p></div><div id="i20648" class="sub8"><h5  id="i20649">Trykksår</h5>
<div id="i20650" class="def"><h5  id="i20651">Etiologi</h5>

<p class="defa"><p id="i20652">Skyldes langvarig iskemi  i hud og underhud pga. trykk mot en beinprominens. Risikoen er spesielt  stor de første 10 dager ved immobilitet og særlig ved samtidig inkontinens og  ved dårlig hydrering og ernæringsstatus.</p></p></div><div id="i20653" class="def"><h5  id="i20654">Symptomer</h5>

<p class="defa"><p id="i20655">Trykksår viser seg først  som en øm eller smertefull, ikke avblekbar rødhet i huden. Dette  går tilbake uten sårdannelser ved avlastning og kan oppdages hvis  man er oppmerksom på problemet. Underliggende subkutant fettvev  og muskler er mer følsomme for anoksi enn huden over. Derfor utvikles  dype nekroser først, og ulcerasjon til hudoverflaten kommer etter  hvert. Decubitus er oftest lokalisert over os sacrum, trokanter  og hæler.</p></p></div><div id="i20656" class="def"><h5  id="i20657">Behandling</h5>

<p class="defa"><p id="i20658">Det viktigste er trykkavlastning  av sårområdet for å hindre vevsanoksi. Sørg for god hydrering og  ernæring og forebygg ev. inkontinensproblematikk.</p></p></div>
<p class="sub8a"><p id="i20659">Selve sårbehandlingen retter  seg mot å fjerne nekroser og fibrin i såret. Unngå oppbløting av sårkanter  ved hjelp av Cavilon barrierefilm. Fyll ev. sårhule med absorberende  produkter som karboksymetylcellulose (Aquacel) eller alginater (Melgisorb)  for å hindre siving. Deretter dekkes selve såret. Det finnes i dag  spesialbandasjer for de fleste lokalisasjoner av trykksår. Ved langvarige  sår med store lommer under huden kan kirurgisk behandling være nødvendig.</p></p><div id="i20660" class="def"><h5  id="i20661">Profylakse</h5>

<p class="defa"><p id="i20662">Tidlig gjenkjenning av risikopasienter!  Hyppig leieforandring, mykt, riktig underlag (spesielle madrasser,  ringer etc.) for å fordele trykket av kroppsvekten over så store hudområder  som mulig, god hudpleie. God hydrering og ernæring.</p></p></div></div></div></div></article></section>
</div>
</div>

</body>
</html>