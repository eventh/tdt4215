<!DOCTYPE html>
<html lang="no">
<head>
	<title>Norsk legemiddelh&aring;ndbok - T16.9</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
</ul></div>
</nav>
<article id="content" >
<div id="i20990" class="seksjon2"><h2  id="i20991">T16.9&nbsp;Kutane bivirkninger  av systemiske legemidler</h2>
<div id="i238483" class="revidert">
<p class="reviderta"><p id="i238484">Publisert: 20.06.2010</p></p></div><div id="i20992" class="def"><h5  id="i20993">Generelt</h5>

<p class="defa"><p id="i20994">De fleste legemidler kan  gi utslett i en eller annen form. 2&#x2013;5 % av alle hospitaliserte pasienter  får en kutan legemiddelreaksjon. Se også G5 Bivirkninger som klinisk  problem  <a id="aSeksjon1X93635" class="ref" href="../G/G5.htm#i9368793635" title="Bivirkninger  som klinisk problem">Bivirkninger  som klinisk problem</a>.</p></p></div><div id="i20995" class="def"><h5  id="i20996">Etiologi</h5>

<p class="defa"><p id="i20997">Kutane legemiddelreaksjoner  kan skyldes immunologisk betinget hypersensitivitet (allergi) eller  ha andre årsaker som interaksjoner, overdosering, toksisitet eller ikke&#x2011;immunologisk  aktivering av effektormekanismer. Acetylsalisylsyre er eksempel  på et legemiddel som gir eksantem via ikke&#x2011;immunologiske mekanismer.  Selv om enkelte legemidler oftest gir bestemte eksantemer, er variasjonen  stor. Man må også være oppmerksom på muligheten for kryssreaksjoner,  f.eks. mellom penicilliner og cefalosporiner og mellom sulfonamider,  sulfonylurea og tiazider.</p></p>
<p class="defa"><p id="i20998">Ved allergisk type 1 reaksjon  er urtikaria og angioødem typisk, ved type 3 reaksjon vaskulitt og  ved type 4 reaksjon kontakteksem. Ikke&#x2011;allergiske reaksjoner, som  f.eks. håravfall av cytostatika, er ofte forutsigbare, mens allergiske  reaksjoner er uforutsigbare. Noen eksempler på  legemidler og legemiddelreaksjoner:</p></p>	<UL type="circle">
		<LI id="i21000"><p id="i21001"><em>Penicillin  og sulfonamider</em> er  blant de legemidler som hyppigst gir utslett. Dette er som oftest  morbilliformt, men urtikaria og erythema multiforme er også vanlig.  De fleste med mononukleose utvikler et morbilliformt utslett hvis  ampicillin gis. Det er antatt at ampicillineksantemet skyldes en  ikke&#x2011;immunologisk reaksjon, og de fleste som har hatt slikt eksantem,  vil senere tåle penicilliner. Penicillin er av de hyppigste årsaker  til anafylaktisk reaksjon som kan være livstruende.</p><br>		</LI>
		<LI id="i21002"><p id="i21003"><em>P&#x2011;piller</em> kan  etter seponering gi håravfall likt det en ser etter svangerskap  (telogent effluvium). Systemiske østrogener kan gi flekkvise brune  pigmenteringer på lyseksponert hud, spesielt ansiktet (cloasma).</p><br>		</LI>
		<LI id="i21004"><p id="i21005"><em>Gull</em> gir  hyppig hudsymptomer og forandringer som varierer fra kløe, morbilliformt  utslett til papuloskvamøse forandringer.</p><br>		</LI>
	</UL>
</div><div id="i21006" class="def"><h5  id="i21007">Symptomer</h5>

<p class="defa"><p id="i21008">De vanligste hudreaksjonene:</p></p>	<UL type="circle">
		<LI id="i21010"><p id="i21011"><em>Eksantemer</em> er  den hyppigste legemiddelreaksjon og er typisk morbilliforme, makulopapuløse  forandringer. Årsaken er ofte penicilliner, sulfonamider, gull, karbamazepin,  tiazider, barbiturater, men også flere andre legemidler.</p><br>		</LI>
		<LI id="i21012"><p id="i21013"><em>Urtikaria</em> og <em>angioødem</em> er  nest hyppigste reaksjonsform av legemidler. Ikke&#x2011;immunologisk urtikaria  kan bl.a. utløses av acetylsalisylsyre (hyppigste årsak), andre NSAID  og morfin. I disse tilfellene er reaksjonen typisk svak. Urtikaria  og angioødem kan også fremkalles av straksallergisk (type 1) reaksjon.  Årsaker kan da særlig være penicilliner, sulfonamider, acetylsalisylsyre,  ACE&#x2011;hemmere, røntgenkontrastmidler, fremmede proteiner (desensibilisering  og virusvaksiner). Legemidlet bør i slike tilfeller straks seponeres;  gjentatt eksponering øker risiko for anafylaktisk reaksjon.</p><br>		</LI>
		<LI id="i21014"><p id="i21015"><em>Toksisk epidermal nekrolyse</em> (Lyells  syndrom) med løsning og avstøting av epidermis er en livstruende  tilstand. Mange legemidler kan forårsake dette, bl.a. sulfonamider, karbamazepin,  acetylsalisylsyre og andre NSAID, penicilliner, terbinafin og fenytoin.</p><br>		</LI>
		<LI id="i21016"><p id="i21017"><em>Andre legemiddelinduserte</em> reaksjoner  er bulløse utslett, eksfoliative dermatitter, fiksert eksantem,  pigmenteringer, purpura, vaskulitter, erythema multiforme og Stevens&#x2013;Johnsons  syndrom, håravfall og fotosensibilisering.</p><br>		</LI>
		<LI id="i21018"><p id="i21019"><em>Maligne  hudtumores</em> oppstår langt hyppigere enn normalt hos dem som  får langvarig immunsupprimerende behandling som f.eks. etter organtransplantasjon.  Hos disse er det forholdsvis langt mer plateepitelkarsinom enn basalcellekarsinom  sammenlignet med normalbefolkningen. Av etiologisk betydning regnes  UV&#x2011;stråling og humane papillomavirus (HPV).</p><br>		</LI>
	</UL>
</div><div id="i21020" class="def"><h5  id="i21021">Diagnostikk</h5>

<p class="defa"><p id="i21022">Anamnesen er avgjørende  i diagnostikken av legemiddelutslett. Man søker både et tidsmessig  samband mellom oppstart av aktuelt medikament og reaksjonstidspunkt,  og man ser om selve utslettet er typisk for den mistenkte legemiddelreaksjonen.  Provokasjon med mistenkt medikament gitt i symptomfri fase anbefales  ikke, fordi senere utbrudd kan bli alvorligere. RAST kan anvendes  ved mistanke om penicillinallergi. Håndkjøpspreparater og naturlegemidler  oppfattes ofte ikke som legemidler av pasienten, og bruk av slike  må man spørre spesifikt om. Legemiddeleksantemer kan ligne  eksantemer som utløses av andre årsaker som f.eks. infeksjon.</p></p></div><div id="i21023" class="def"><h5  id="i21024">Behandling</h5>

<p class="defa"><p id="i21025">Her gjelder ordning for foretrukket legemiddel.  Se <em>www.legemiddelverket.no</em> under  Helsepersonell/Blå resept for nærmere detaljer.</p></p>
<p class="defa"><p id="i21026">Man seponerer det legemiddel  som mest sannsynlig er årsaken. Dersom utslettet raskt forsvinner  ved seponering av mistenkt legemiddel, taler det for at dette er  årsaken. Lokale glukokortikoider vil kunne hjelpe noe, særlig ved  eksematøse reaksjoner. Antihistaminer har best effekt ved urtikarielle  reaksjoner. Førstegenerasjons antihistaminer er best mot  kløe. Ved meget kraftige reaksjoner kan det bli aktuelt å gi glukokortikoider  systemisk, men både ved erythema multiforme (inklusive Stevens&#x2013;Johnsons  syndrom) og toksisk epidermal nekrolyse er dette en omdiskutert  behandling. Toksisk epidermal nekrolyse der huden løsner i store områder  som ved en 2. grads forbrenning, er en meget alvorlig tilstand som  ofte krever behandling på brannskadeavdeling.</p></p></div><div id="i21027" class="tone"><h5  id="i21028"><strong>Legemiddelomtaler og preparater,</strong> se</h5>

<p class="tonea"><p id="i21029"> <a id="aSeksjon3X#i44822" class="xref" href="../L/L3.7.htm#i44822" title="Kryssreferanse">L3.7.4 Glukokortikoider  til bruk på hud og munnslimhinne</a>.</p></p>
<p class="tonea"><p id="i21030"> <a id="aSeksjon3X#i44000" class="xref" href="../L/L3.7.htm#i44000" title="Kryssreferanse">L3.7.1 Glukokortikoider  for systemisk effekt og lokal injeksjon</a>.</p></p>
<p class="tonea"><p id="i21031"> <a id="aSeksjon2X" class="xref" href="../L/L9.1.htm" title="Kryssreferanse">L9.1 Histamin H1&#x2011;antagonister</a>.</p></p></div></div></article></section>
</div>
</div>

</body>
</html>