<!DOCTYPE html>
<html lang="no">
<head>
	<title>Norsk legemiddelh&aring;ndbok - T22.1</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
</ul></div>
</nav>
<article id="content" >
<div id="i24214" class="seksjon2"><h2  id="i24215">T22.1&nbsp;Generelt</h2>
<div id="i238521" class="revidert">
<p class="reviderta"><p id="i238522">Publisert: 20.06.2010</p></p></div>
<p class="seksjon2a"><p id="i24216">Medisinske undersøkelses-  og behandlingsprosedyrer kan være ubehagelige, smertefulle og iblant  risikofylte. Pasienten trenger god informasjon og anledning til  å drøfte aktuelle spørsmål. Ofte er det gunstig med et <em>beroligende</em> middel  før ubehagelige prosedyrer. Ved smertefulle prosedyrer kan det være  gunstig å inkludere en <em>smertestillende</em> komponent  i premedikasjonen. Valg av legemiddel under prosedyren tilpasses  pasientens tilstand og prosedyrens omfang. Under mindre omfattende  prosedyrer er det ofte tilstrekkelig med intravenøs administrasjon  av beroligende midler. Ved mer omfattende prosedyrer velges ofte legemidler  og dosering slik at pasienten ikke er bevisst under prosedyren.</p></p>
<p class="seksjon2a"><p id="i24217">Det er viktig at analgetika  tilføres i adekvate doser som får tilstrekkelig tid til å virke <em>før</em> smertestimuleringen  begynner. Lokalanestetika (overflate-, infiltrasjons- eller regionalanestesi)  kan i mange tilfeller gi pasienten tilfredsstillende analgesi. Intravenøs tilførsel  av analgetika brukes som alternativ til eller kombinert med lokalanestetika.</p></p>
<p class="seksjon2a"><p id="i24218">Ved en del prosedyrer  under generell anestesi er det vesentlig med muskelavslapning. Dette kan  oppnås med intravenøs tilførsel av et nevromuskulært blokkerende  legemiddel. Potente inhalasjonsanestetika kan uten supplement gi  komplett anestesi med bevisstløshet, analgesi og muskelavslapning,  men kombineres vanligvis med intravenøse midler.</p></p>
<p class="seksjon2a"><p id="i24219">Enhver undersøkelses-  og behandlingsprosedyre kan medføre uønsket aktivering av det autonome  nervesystemet. Ved inngrep som gir parasympatisk aktivering (bradykardi, blodtrykksfall)  kan det være hensiktsmessig å gi et antikolinergikum, enten profylaktisk  eller etter behov.</p></p>
<p class="seksjon2a"><p id="i24220"><em>Anestesiologisk</em> assistanse  er nødvendig dersom det er ønskelig at pasienten skal sove dypt (være  bevisstløs) under en prosedyre. Anestesiologisk  spesialkompetanse er en forutsetning for anvendelse av nevromuskulært  blokkerende legemidler, potente inhalasjonsanestetika eller sederende  og smertestillende legemidler i doser som medfører dyp søvn eller  bevisstløshet.</p></p>
<p class="seksjon2a"><p id="i24221">I Norge er det tradisjon  at tannleger, allmennpraktiserende leger, spesialister i kirurgiske  fag og leger ved poliklinikker på sykehus selvstendig utfører mindre  undersøkelser og behandlingsprosedyrer med tilførsel av beroligende  legemidler, analgetika og/eller lokalanestetika til pasienter  uten alvorlig sykdom. Pasientens helsetilstand og medikasjon må være  kartlagt på forhånd. Den som ordinerer legemidler i forbindelse  med slike prosedyrer, må kjenne til virkninger, bivirkninger og  vanlige interaksjoner for de midlene som ordineres. Han/hun har  ansvaret for at virksomheten er slik organisert at komplikasjoner  kan behandles, samt for overvåkingen av pasienten før, under og  etter prosedyren. Det er spesielt viktig å sikre fri luftvei, adekvat  respirasjon og god oksygenering.</p></p></div></article></section>
</div>
</div>

</body>
</html>