<!DOCTYPE html>
<html lang="no">
<head>
	<title>Norsk legemiddelh&aring;ndbok - T4.2</title>
</head>
<body>
<div id="mainframe">
	<header>
		<img src="gfx/logo_print.png" />
		<a href="../index.htm"><h1>Norsk legemiddelh&aring;ndbok</h1></a>
		<form id="search" name="searchForm" action="sok/sokresultat.htm">
            <input type="text" name="searchField" size="30" placeholder="Fritekstsøk">
	        <input type="hidden" name="srcriteria" value="all"><br>
            <button type="submit">Søk</button>
	    </form>
	    	<nav>
			<ul>
				<li id="navTerapi"><a href="innhold.htm">Terapikapitler</a></li>
				<li id="navLegemiddel"><a href="../L/innhold.htm">Legemiddelkapitler</a></li>
				<li id="navGenerel"><a href="../G/innhold.htm">Generelle kapitler</a></li>
				<li id="navStikkord"><a href="../div/stikkordA.htm">Stikkord</a></li>
				<!-- li id="navAkutt"><a href="../div/hastebehandling.htm">Hastebehandling</a></li -->
			</ul>
		</nav>
	</header>
	<div id="bodyframe">

<nav><div id="menu"><ul>
</ul></div>
</nav>
<article id="content" >
<div id="i6447" class="seksjon2"><h2  id="i6448">T4.2&nbsp;Agranulocytose</h2>
<div id="i255158" class="revidert">
<p class="reviderta"><p id="i255159">Publisert: 20.06.2010</p></p></div><div id="i6449" class="def"><h5  id="i6450">Generelt</h5>

<p class="defa"><p id="i6451">Granulocytopeni foreligger ved konsentrasjoner under ca. 1,5·10<Sup>9</Sup>/l, mens agranulocytose betegner et syndrom med alvorlig granulocytopeni (under 0,5·10<Sup>9</Sup>/l), påvirket allmenntilstand og ulcerasjoner i munn- og halsslimhinner. Alvorlighetsgrad er relatert til granulocytt-tall. Det er stor fare for alvorlige infeksjoner ved tall under 0,5·10<Sup>9</Sup>/l.</p></p></div><div id="i6452" class="def"><h5  id="i6453">Etiologi</h5>

<p class="defa"><p id="i6454">Granulocytopeni kan være  ledd i en alvorlig blodsykdom, særlig akutt levkemi. Det finnes  også genetiske former som gir tidlige symptomer.</p></p>
<p class="defa"><p id="i6455">Ved enhver akutt oppstått  granulocytopeni må man mistenke legemidler eller toksiske stoffer.  Dette er den alvorligste hematologiske bivirkning av legemidler,  og et meget stort antall legemidler er rapportert å kunne gi granulocytopeni.  Hyppigst er: Cytostatika, tyreostatika (propyltiouracil, karbimazol),  NSAID (indometacin), DMARD (penicillamin, gull), psykofarmaka, antibakterielle  midler (sulfonamider, aminoglykosider, isoniazid, tetracykliner,  metronidazol), diuretika (tiazider), antihistaminer, antimalariamidler.  Risikoen for de fleste av de nevnte legemidler er liten sett i forhold  til den utstrakte bruk.</p></p></div><div id="i6456" class="def"><h5  id="i6457">Diagnostikk</h5>

<p class="defa"><p id="i6458">Ved granulocytopeni bør  undersøkelse av blodutstryk og beinmargsutstryk, ev. beinmargsbiopsi,  foretas av hematolog.</p></p></div><div id="i6459" class="def"><h5  id="i6460">Behandling</h5>

<p class="defa"><p id="i6461">Lettere granulocytopenier  som er forårsaket av legemidler retter seg som regel raskt ved seponering.  Alvorlig agranulocytose kan være en livstruende tilstand. Infeksjon  er hyppigste dødsårsak. Når tilstanden er legemiddelindusert, restitueres  beinmargen som regel raskt etter seponering, oftest innen en uke.  Pasientene bør behandles i beskyttende isolasjon og gis bred dekning  med antibakterielle midler ved feber. Granulocytt-transfusjoner  er forlatt.</p></p>
<p class="defa"><p id="i6462">Glukokortikoider synes  å stimulere granulocytopoesen, men effekten er usikker og brukes derfor  sjelden. Bruk av vekstfaktorer er kontroversielt, og nytten er foreløpig  ikke dokumentert bortsett fra ved sjeldne tilstander som syklisk  nøytropeni.</p></p></div><div id="i6463" class="def"><h5  id="i6464">Profylakse</h5>

<p class="defa"><p id="i6465">Ved medikamentell terapi  bør det minst toksiske legemiddel benyttes når alternativer foreligger.  Hvis et legemiddel har gitt granulocytopeni hos en pasient, må pasienten  aldri utsettes for dette på nytt (unntak: cytostatika). Tidlig påvisning  av legemiddelreaksjoner kan oppnås ved å gi pasienten adekvat informasjon  om de symptomer som kan oppstå (halsinfeksjon, feber).</p></p></div><div id="i6466" class="def"><h5  id="i6467">Kontroll  av blodbildet</h5>

<p class="defa"><p id="i6468">Agranulocytose kan oppstå  plutselig ved bruk av enkelte legemidler, og rutinemessig kontroll  av blodprøver har begrenset verdi. Ved bruk av psykofarmaka som klozapin  og lengrevarende bruk av antirevmatiske og antityreoide midler bør  imidlertid regelmessige blodkontroller gjennomføres. Ved bruk av  cytostatika er dette en selvfølge.</p></p></div></div></article></section>
</div>
</div>

</body>
</html>